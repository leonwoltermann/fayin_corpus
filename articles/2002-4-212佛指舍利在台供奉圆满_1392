
佛指舍利赴台供奉瞻礼特辑法音2002年第4期(总第212期)第6页
佛指舍利在台供奉圆满迎归回向文疏
(2002年3月30日于高雄体育场)
佛指舍利迎归团团长　中国佛教协会副会长　净慧法师
　　时惟佛历二五四六年，岁在壬午二月十七日，春风既沐，万象欣荣。大陆佛教界佛指舍利迎归团众弟子等，是日沐手焚香，顶礼三宝座前，恭迎佛指舍利回驾扶风法门寺窣堵宝窟。即今佛事庄严，法乐和鸣，两岸腾欢，诸天华雨，佛身起驾之际，敬献巴人之词：恭维释迦世尊，垂迹天竺，明星见而成道，法轮转而利生，说法四十九年，谈经三百余会，传心印于灵山会上，示涅槃于双树林中。金棺掩质，三昧焚身；舍利四斛八斗，窣堵八万四千。因缘时至，佛法东流，月氏使口授浮屠，汉明帝夜梦金人。由是驼铃迴旋于沙海，僧履往还于葱岭。震旦之地，法化弥隆，此法身舍利也。法身舍利既在，生身舍利当随，故佛指佛牙，亦缘应中国。隋文建塔，唐帝布金，三十年迎奉之制，二千载扬颂之风，北及流沙，南至番禺，东跨瀚海，西接雪峰。佛法弘扬于中国，灵应遍彰于神州。舍利现世，感应无方，玉烛明而金镜朗，氛祲灭而稼穑丰。国泰民安，风和雨顺。兹有台湾佛教界，竭诚迎供，鲜花铺于道路，金钟鸣于梵宫。宝帐香幡，皆庄严之饰；象舆华盖，尽威肃之礼。香烟嫋嫋，佛号盈盈。环岛供奉，数百万人精诚礼拜，法事周隆，空前盛况。今则四旬期满，功德具足，两岸接其祥云，五洲感其瑞气。是以精诚回向，耑志祈求，化嫌隙而为喜庆，转烦恼而成菩提；无缘为慈，同体为悲；三灾不起，世界和平；人民福祉无边，中华振兴在望。佛恩浩荡，法力难思，福德无量，善利无边。在此万人恭送佛陀真身舍利回山之际，说偈赞曰：
　　法云泽被三千界，佛祖恩连四海心。
　　此日风光无尽意，依依两岸祝和平！
　　大陆佛教界佛指舍利迎归团众弟子和南具呈
　　二〇〇二年三月三十日

