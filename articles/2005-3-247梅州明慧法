禅林清韵 法 音 2005年第3期 (总第247期)第29页
梅州明慧法师诗联选登
 
六榕寺法量大和尚升座庆赞
六榕一塔仰云天，俯览花城万象妍。
闹市惺惺心自定，尘劳寂寂性常圆。
传灯续焰登狮座，弘法利生作福田。
万紫千红堆锦簇，一枝拈起独红莲。
 
潮阳灵山寺大颠祖师殿开光
灵山八景几神游，最仰高僧圣迹留。
一代文豪敛傲气，千秋史话记名流。
由儒入佛从兹悟，返妄归真不假修。
金碧辉煌昭祖殿，传灯续焰永无休。
 
汕头市佛教综合大楼佛菩萨
 圣像开光暨水陆法会庆赞 
人间净土看辉煌，闹市丛中作道场。
镜照红尘涵万相，光腾法界集千祥。
莲生浊水清香播，佛在心中俗虑忘。
欲海波平登彼岸，回头弹指到家乡。
 附联：
　梵唱满人间，遍入华藏世界；
　慈航游觉海，普度冥阳众生。
 
 
恭贺云门小西天开光（弥陀圣诞）
傍倚灵山近佛陀，慈悲峰下沐恩多。
长滋法水根尘洗，更有钳锤棒喝磨。
竹木参天咸肃立，梵宫映日仰巍峨。
和盘托出云门饼，接引家风会也么?
　附联：
　饥餐云门饼，莫论西天东土；
　渴饮赵州茶，休言过去未来。
