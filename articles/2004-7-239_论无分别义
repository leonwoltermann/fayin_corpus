论无分别义

 王恩洋 　　无分别义本难了解，今依古人所说譬喻以明之。 　　如人怕蛇，夜间见绳为风吹动，心生分别，以为是蛇；既觉是蛇，便生恐怖。此之谓分别。无分别者，于绳见绳，不别作蛇想，如其本有，分别不起，恐怖不生，便是无分别也。 　　再进一步，则对此绳亦不分别，知此绳者原不过许多麻缕结合而成，设去此麻，绳即无有，是绳仍假合，非本有也。吾人知绳而蛇执空，以其本无蛇性故；知麻而绳执复空，以其本无绳性故。佛法空性，其义如此。 　　以此为喻而观人事，则见世间众生在无量人中种种分别，或以为恩，或以为仇，或以为善，或以为恶。由此分别，便起贪瞋爱憎等烦恼，由烦恼故便起杀盗淫妄诸恶业，在个人造无量罪苦，在人世造无量祸乱，是皆分别之过也！倘能实观则人与人等耳，一视平等，何仇何恩？恩怨本空，爱憎不起，宁起杀盗淫妄之罪业哉？此如见绳而知蛇性空也。更观人者亦非实有，以由四大、五蕴和合成故，设离物质精神各种原素，所谓人者更何所有？是则人性本空，徒有四大五蕴耳。人性既空，我执即不起。我执既空，而一切私情贪爱均无有矣。此观五蕴、四大而空人我执，即同观麻而空绳执也。佛法之无分别，无有蛇绳执著之分别也；佛法之言性空，空本无有之蛇绳自性也。何法能空？实智正见则能空也。如何方能有此实智正见？则在善读佛之经论，思维我佛之教理，而从事实人世间现证之也。 　　嗟夫！世间众生一切罪恶谁不起于执著分别？一切分别谁非执有虚妄自性？由我执人执之炽然，而后恩仇爱憎之无极；由恩仇爱憎之无极，而后杀盗淫妄之无穷。所谓英雄豪杰、大奸巨恶，是皆我执人执、恩仇爱憎、贪瞋痴慢之雄耳！然而万法本空、我人非有，盛衰电转，暂有还无，英雄雄得几何时？秦皇、汉武之天下，希特勒、墨索里尼之功业，而今均安在哉？唯余罪恶遗毒人间耳！使其早达性空，分别不起，烦恼既息，罪业不兴，亦何至为害于世之极耶！是知性空之理，无分别之智，为根本救世之阿伽陀药，学佛者不可不知之，而有心用世之英雄豪杰尤不可不知之。透得此关，则所作所为均为菩萨救世之道；透不过此关，则所作所为均为恶魔乱世之行也！ 