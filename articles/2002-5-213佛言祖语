 　　问曰：今欲劝人往生者，未知若为安心、起行、作业，定得往生彼国土也？答曰：必欲生彼国土者，如《观经》说者，具三心必得往生。何等为三？一者至诚心，所谓身业礼拜彼佛，口业赞叹称扬彼佛，意业专念观察彼佛，凡起三业，必须真实，故名至诚心。二者深心，即是真实信心，信知自身是具足烦恼凡夫，善根薄少，流转三界，不出火宅；今信知弥陀本弘誓愿，及称名号，下至十声一声等，定得往生，乃至一念无有疑心，故名深心。三者回向发愿心，所作一切善根悉皆回愿往生，故名回向发愿心。具此三心必得生也，若少一心即不得生，如《观经》具说。应知！ 　　又如天亲《净土论》云，若有愿生彼国者，劝修五念门，五门若具，定得往生。何者为五？一者身业礼拜门，所谓一心专至，恭敬合掌，香华供养，礼拜阿弥陀佛。礼即专礼彼佛，毕命为期，不杂余礼，故名礼拜门。二者口业赞叹门，所谓专意赞叹彼佛身相光明，一切圣众身相光明，及彼国中一切宝庄严光明等，故名赞叹门。三者意业忆念观察门，所谓专意念观彼佛，及一切圣众身相光明，国土庄严等，如《观经》说，唯除睡时，恒忆恒念恒想恒观此事等，故名观察门。四者作愿门，所谓专心，若昼若夜，一切时一切处，三业四威仪所作功德，不问初中后，皆须真实心中发愿愿生彼国，故名作愿门。五者回向门，所谓专心，若自作善根，及一切三乘五道一一圣凡等所作善根，深生随喜，如诸佛菩萨所作随喜，我亦如是随喜，以此随喜善根及己所作善根，皆悉与众生共之，回向彼国，故名回向门；又到彼国已，得六神通，回入生死，教化众生，彻穷后际，心无厌足，乃至成佛，亦名回向门。五门既具，定得往生，一一门与上三心合，随起业行不问多少，皆名真实业也。应知！ 　　又如《文殊般若》云，明一行三昧，唯劝独处空闲，舍诸乱意，系心一佛，不观相貌，专称名字，即于念中得见彼阿弥陀佛及一切佛等。问曰：何故不令作观，直遣专称名字者，有何意也？答曰：乃由众生障重，境细心粗，识扬神飞，观难成就也。是以大圣悲怜，直劝专称名字，正由称名易故，相续即生。问曰：既遣专称一佛，何故境现即多，此岂非邪正相交、一多杂现也？答曰：佛佛齐证，形无二别，纵使念一见多，乖何大道理也？ 　　——善导大师集记《往生礼赞偈》 