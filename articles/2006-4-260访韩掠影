佛言祖语 法 音 2006年第4期 (总第260期)第0页
　　尔时圣者大慧菩萨摩诃萨，为净自心现流，复请如来而作是言：世尊！云何净除自心现流，为次第净？为一时耶？佛告圣者大慧菩萨摩诃萨言：大慧！净自心现流，次第渐净，非为一时。大慧！譬如庵摩罗果渐次成熟，非为一时；大慧！众生清净自心现流亦复如是，渐次清净，非为一时。譬如陶师造作诸器，渐次成就，非为一时；大慧！诸佛如来净诸众生自心现流亦复如是，渐次而净，非一时净。大慧！譬如大地生诸树林药草万物，渐次增长，非一时成；大慧！诸佛如来净诸众生自心现流亦复如是，渐次而净，非一时净。大慧！譬如有人学诸音乐歌舞书画种种伎术，渐次而解，非一时知；大慧！诸佛如来净诸众生自心现流亦复如是，渐次而净，非一时净。大慧！譬如明镜无分别心，一时俱现一切色像；如来世尊亦复如是，无有分别净诸众生自心现流，一时清净，非渐次净，令住寂静无分别处。大慧！譬如日月轮相光明一时遍照一切色像，非为前后；大慧！如来世尊亦复如是，为令众生离自心烦恼见薰习气过患，一时示现不思议智最胜境界。大慧！譬如阿梨耶识分别现境、自身、资生器世间等，一时而知，非是前后；大慧！报佛如来亦复如是，一时成熟诸众生界，置究竟天净妙宫殿修行清净之处。大慧！譬如法佛、报佛放诸光明，有应化佛照诸世间；大慧！内身圣行光明法体，照除世间有无邪见亦复如是。
—— 元魏菩提留支译《入楞伽经》卷第二〈集一切佛法品〉第三之一
