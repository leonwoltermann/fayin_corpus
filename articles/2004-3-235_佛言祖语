佛言祖语

 　　诸大德！一心谛听、谛听，善思念之，我今欲说三世诸佛菩萨成就利益一切众生功德戒。如是住菩萨戒者，有四波罗夷法。何等为四？若菩萨为利养故，自赞毁他，是名菩萨波罗夷。若菩萨多饶财物，贫苦之人，来从乞索，菩萨悭贪，无有慈心，乃至不施一钱之物；有求法者，乃至不为说于一偈，是名菩萨波罗夷。若菩萨瞋于前人，恶言骂辱，加以手打，及以杖石，意犹不息；前人求悔，善言忏谢，菩萨犹瞋，愤结不解，是名菩萨波罗夷。若菩萨自谤菩萨法藏，若见人谤，善可其言，既自不信，反助他言；若心自解，或从他受，是名菩萨波罗夷。如是菩萨四波罗夷，菩萨于中，不应犯一，何况俱犯！若有犯者，不名菩萨，现身不能庄严菩提，亦复不能令心寂静，是似菩萨，非实菩萨。犯有三种，有软、中、上。若软中心犯，是不名失；若是增上心犯，是名为失。何者是上？若犯上四，数数乐犯，心无惭耻，不自悔责，是名上犯。菩萨虽犯于上四事，不即永失，如比丘犯四，即为永弃，菩萨不尔。何以故？比丘犯四，更无受路；菩萨虽犯，脱可更受，是故不同。略有二事，失菩萨戒：一舍菩提愿，二增上恶心。除是二事，若舍此身，戒终不失。从是以后，生生之处，常有此戒。若不忆念，更遇善友，而更受者，不名新得。如是菩萨戒者，应当识知，犯不犯事，轻重之相，软中上异。 　　如是住菩萨戒者，日应供养诸佛，若塔若像。次供养法，若行法人，及菩萨藏，大乘经典。供养众僧，及十方土，住于大地诸菩萨等。于日夜中，供养三宝，随其力能，乃至一念、一礼、一四句诵，信心供养，勿令有废。若不恭敬，慢堕心者，犯重垢罪；若忘误者，犯轻垢罪；不犯者，若病、若狂，若有净心，逮菩萨地。如须陀洹，得不坏净心，常能供养三宝不绝，是名不犯。菩萨不知厌足，贪著利养，不制心者，犯重垢罪；不犯者，虽贪利养，常生悔心，我当精进断除是意，极自制御。贪心犹起，若取小利，助断大贪，是名不犯。 　　——宋罽宾三藏求那跋摩译《优婆塞五戒威仪经》    