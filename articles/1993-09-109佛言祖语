　　　　五分法身，以戒为依；三无漏学，以戒为差。无一如来不戒体，无一菩萨不修戒度，无一经典不赞戒法，无一圣贤不严戒行。持戒如地，万善由此而生成；持戒如城，魔障藉此而远离。论其超胜，则才沾戒品，便名人世福田；极期指归，则唯佛一人，方名圆满净戒。四级重楼，级级皆圆顿境，八万细行，行行与法界同。若不持戒，纵能习讲坐禅、兴诸福业，皆为魔业，必入魔党。故好心出家者，决须从持戒始。自利利他，法皆成就。舍此通途，更无捷径。　　持戒念佛，原非异辙。净戒为因，净土为果，若以持名为径，学律为纡，既违顾命诚言，宁成念佛三昧？夫如海无涯，如宝无厌，岂不广大？作犯止持，保任解脱，岂不简易？故一心念佛者，虽能止恶防非；专精律学者，尤为守佛明诲。现在则绍隆僧种，临终则上品上生。妙门之妙，孰过于此？！　　今若欲不堕三途，径登圣果，请必从持戒始。纵不能持，亦须赞叹，自生惭歉。若既挂名受戒，而又轻视戒法，既不精持戒法，而又为人作师授戒，既广为人授戒，又不教人如法学戒，且言戒是小乘，不须习学，则决堕三途，为魔眷属，自受其苦，无人能代。　　——《重治毗尼事义集要·卷首》                                                       