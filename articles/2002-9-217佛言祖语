佛言祖语 法 音 2002年第9期 (总第217期)第1页
佛言祖语
　　已说遮二乘心，次说遮怖畏心。偈曰：
　　无体及可得，此事犹如幻。
　　性净与无垢，此事则如空。
　　释曰：“无体及可得，此事犹如幻”者，一切诸法无有自性，故曰无体；而复见有相貌显现，故曰可得。诸凡夫人于此二处互生怖畏，此不应尔。何以故？幻相似故。譬如幻等实无有体，而显现可见，诸法无体可得亦尔，是故于此二处不应怖畏。“性净与无垢，此事则如空”者，法界本来清净，故曰性净；后时离尘清净，故曰无垢。诸凡夫人于此二处互生怖畏，此不应尔。何以故？空相似故。譬如虚空本性清净，后时亦说离尘清净，法界性净及以无垢亦复如是，是故于此二处不应怖畏。复次更有似画譬喻，能遮前二怖畏。偈曰：
　　譬如工画师，画平起凹凸，
　　如是虚分别，于无见能所。
　　释曰：譬如善巧画师，能画平壁起凹凸相，实无高下而见高下。不真分别亦复如是，于平等法界无二相处，而常见有能所二相，是故不应怖畏。此中复有似水譬喻，能遮后二怖畏。偈曰：
　　譬如清水浊，秽除还本清，
　　自心净亦尔，唯离客尘故。
　　释曰：譬如清水，垢来则浊，后时若清，唯除垢耳；清非外来，本性清故。心方便净亦复如是，心性本净，客尘故染，后时清净，除客尘耳；净非外来，本性净故，是故不应怖畏。偈曰：
　　已说心性净，而为客尘染，
　　不离心真如，别有心性净。
　　释曰：譬如水性自清，而为客垢所浊，如是心性自净，而为客尘所染。此义已成，由是义故，不离心之真如别有异心，谓依他相说为自性清净。此中应知，说心真如名之为心，即说此心为自性清净，此心即是阿摩罗识。
　　——无著菩萨造、波罗颇蜜多罗译《大乘庄严经论·随修品》第十四
