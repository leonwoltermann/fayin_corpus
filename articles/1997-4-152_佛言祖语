佛言祖语

 　　佛言：辞亲出家，识心达本，解无为法，名曰沙门，常行二百五十戒。又曰：断欲去爱，识自心源，达佛深理，悟无为法。又曰：剃除须发而作沙门、受佛法者，去世资财，乞求取足，日中一食，树下一宿，慎不再矣；使人愚蔽者爱与欲也。如是之法，种种叮咛苦语，无非要为佛弟子者，最初出家，便以离欲为第一行耳。后世儿孙，身虽出家，心醉五欲，不知何患是远离法，何道是出苦道，缠绵昏迷而不自觉，且又矫饰威仪，诈现有德，外欺其人，内欺其心，包藏瑕疵而不自觉，欲求真心正念者，难其人也。《净名》云：直心为道场。如常有志求出离法，当以直心为第一义。珍重!　　——《憨山老人梦游集》卷四“示如常禅人”　　沙弥性铠来参，请益老人，字之曰坚忍。惟佛示弟子曰：着忍辱衣，名坚固铠。以铠为御患之具，譬夫大将临敌，不遭矢石之患，而能全身保命，有必胜之功者，铠之力也。且吾沙门释子，蹈生死之场，遇五欲诸魔之大敌，非忍力坚固，不足以胜之。故曰忍色、忍欲，难忍能忍，方能保全法身慧命，以臻极乐之场。即吾佛亦曰：种种诸难，皆当能忍。况末法险道，多诸患难，苟无坚忍之力，又何以克全出世之业乎?　　——《憨山老人梦游集》卷八“示沙弥性铠”