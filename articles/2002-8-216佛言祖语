
佛言祖语 法 音 2002年第8期 (总第216期)第1页
佛言祖语
　　复次，夫少欲者，虽有财物，心不爱着，犹得称之名为少欲。我昔曾闻，有优婆塞，彼优婆塞时有亲友信婆罗门法。时彼亲友善信婆罗门，弊衣苦行，五热炙身，恒食恶食，卧粪秽中，即唤优婆塞言：汝可就此观婆罗门，汝颇曾见清身自苦高行之士，少欲知足如此人不？优婆塞言：如此高行可诳于汝。即共亲友问婆罗门：汝今苦行，为何所求？婆罗门曰：我今苦行，欲求为王。时优婆塞语亲友言：此人今者方求大地、库藏、珍宝，宰割自恣，贪嗜美味，宫人侍御，好乐女色，种种音乐而以自娱，虽作大臣、长者，有诸财宝，不适其意，乃欲希求一切大地、人民、珍宝，何以称之为少欲耶？汝但见其身行苦行，便谓少欲，不知此人所求无厌，谓为少欲。即说偈言：
　　所谓少欲者，非必恶衣食，
　　无诸资生具，以之为少欲。
　　此人于今者，心如大河海，
　　贪求无厌足，云何名少欲？
　　今修此苦行，贪渴五欲故，
　　此人实虚伪，诈现少欲相，
　　为贪故自苦，实非少欲者。
　　说是偈已，优婆塞复作是言：今者此人具诸贪欲、瞋恚、愚痴，仙圣所行无有少分。是故当知，夫少欲者，不在钱财、多诸宝物。何以知之？如频婆娑罗王富有国土象马七珍，犹名少欲。所以者何？虽有财宝，心不贪着，乐于圣道。以是之故，虽复富有，七珍盈溢，心无希求，名为少欲。虽无财宝，希求无厌，不得名为少欲知足。即说偈言：
　　若以无衣食，倮形尼乾等，
　　造作诸勤苦，以为苦行者，
　　饿鬼及畜生，贫穷诸衰恼，
　　斯等处艰难，亦应名苦行。
　　此人亦如是，徒为自疲劳，
　　形虽作苦行，而心怀贪着，
　　希求无厌足，不名为少欲。
　　虽复具众物，心无所染着，
　　修行乐圣道，是乃名少欲。
　　譬如诸农夫，以谷种田中，
　　贪收多果实，不名为少欲。
　　身如恶痈疮，将适须众具，
　　意求于道故，是名少欲者。
　　为治恶痈疮，少受资生具，
　　心不贪后有，是真名少欲。
　　心意不谄曲，亦不求名利，
　　虽有资生具，名闻具实德，
　　能有如斯事，是乃真少欲。
　　——马鸣菩萨造、鸠摩罗什译《大庄严论经》卷第二
