佛言祖语

时四月八日，清和气调适，斋戒修净德，菩萨右胁生，大悲救世间，不令母苦恼。优留王股生，畀偷王手生，曼陀王顶生，伽叉王腋生，菩萨亦如是，诞从右胁生。渐渐从胎出，光明普照耀，如从虚空堕，不由于生门。修德无量劫，自知生不死，安谛不倾动，明显妙端严。晃然从胎现，犹如日初升，观察极明耀，而不害眼根，纵视而不耀，如观空中月，自身光照耀，如日夺灯明，菩萨真金身，普照亦如是。正直心不乱，安祥行七步，足下安平趾，炳徹犹七星。兽王狮子步，观察于四方，通达真实义，堪能如是说：此生为佛生，则为后边生，我唯此一生，当度于一切。应时虚空中，净水双流下，一温一清凉，灌顶令身乐。安处宝宫殿，卧于琉璃床，天王金华手，捧持床四足。诸天于空中，执持宝盖侍，承威神赞叹，劝发成佛道。诸龙王欢喜，渴仰殊胜法，曾奉过去佛，今得值菩萨，散曼陀罗花，专心乐供养。如来出兴世，净居天欢喜，已除爱欲欢，为法而欣悦，众生没苦海，令得解脱故。须弥宝山王，坚持此大地，菩萨出兴世，功德风所飘，普皆大震动，如风鼓浪舟。旃檀细末香，众宝莲花藏，风吹随空流，缤纷而乱坠，天衣从空下，触身生妙乐。日月如常度，光耀倍增明，世界诸火光，无薪自炎炽。净水清凉井，前后自然生，中宫婇女众，怪叹未曾有，竞赴而饮浴，皆起安乐想。无量部多天，乐法悉云集，于蓝毗尼园，遍满林树间。奇特众妙花，非时而敷荣，凶暴众生类，一时生慈心，世间诸疾病，不疗自然除，乱鸣诸禽兽，寂默而无声，万川皆停流，浊水悉澄清，空中无云翳，天鼓自然鸣。一切诸世间，悉得安隐乐，犹如荒难国，忽得贤明主，菩萨所以生，为济世众苦，唯彼魔天王，震动大忧恼。　　——《佛所行赞·生品》                                                       