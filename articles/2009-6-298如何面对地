　　舍利弗问须菩提：菩萨摩诃萨云何行六波罗蜜时净菩萨道？须菩提言：有世间檀那波罗蜜，有出世间檀那波罗蜜。尸罗波罗蜜、羼提波罗蜜、毗梨耶波罗蜜、禅那波罗蜜、般若波罗蜜，有世间、有出世间。舍利弗问须菩提：云何世间檀那波罗蜜，云何出世间檀那波罗蜜？须菩提言：若菩萨摩诃萨作施主，能施沙门、婆罗门、贫穷乞人，须食与食，须饮与饮，须衣与衣，卧具、床榻、房舍、香华、璎珞、医药，种种所须资生之物，若妻子、国土、头目手足支节等内外之物，尽以给施；施时作是念：我与彼取，我不悭贪，我为施主，我能舍一切，我随佛教施，我行檀那波罗蜜；作是施已，用得法与一切众生共之，回向阿耨多罗三藐三菩提，念言：是布施因缘，令众生得今世乐，后当令得入涅槃乐。是人布施有三碍。何等三？我相、他相、施相。著是三相布施，是名世间檀那波罗蜜。何因缘故名世间？于世间中不动不出，是名世间檀那波罗蜜。云何名出世间檀那波罗蜜？所谓三分清净。何等三？菩萨摩诃萨布施时，我不可得，不见受者，施物不可得，亦不望报，是名菩萨摩诃萨三分清净檀那波罗蜜。复次，舍利弗！菩萨摩诃萨布施时，施与一切众生，众生亦不可得。以此布施回向阿耨多罗三藐三菩提，乃至不见微细法相。舍利弗！是名出世间檀那波罗蜜。何以故名为出世间？于世间中能动能出，是故名出世间檀那波罗蜜。尸罗波罗蜜有所依是名世间尸罗波罗蜜，无所依是为出世间尸罗波罗蜜，余如檀那波罗蜜说。羼提波罗蜜、毗梨耶波罗蜜、禅那波罗蜜、般若波罗蜜有所依是名世间，无所依是名出世间，余亦如檀那波罗蜜中说。如是舍利弗！菩萨摩诃萨行六波罗蜜时净菩萨道。 　　—— 姚秦鸠摩罗什三藏译《摩诃般若波罗蜜经》卷第七　　 