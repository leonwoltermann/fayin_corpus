
佛言祖语法音2001年第9期(总第205期)第0页
佛言祖语
　　如是我闻：一时，佛住舍卫国祗树给孤独园。时有天子容色绝妙，于后夜时来诣佛所，稽首佛足，退坐一面，其身光明遍照祗树给孤独园。时彼天子说偈问佛：
　　退落堕负处，云何而得知？唯愿世尊说，云何负处门？
　　尔时，世尊说偈答言：
　　胜处易得知，负处知亦易：乐法为胜处，毁法为负处。爱乐恶知识，不爱善知识，

　　善友生怨结，是名堕负门。爱乐不善人，善人反憎恶，欲恶不欲善，是名负处门。

　　斗秤以欺人，是名堕负门。博奕耽嗜酒，游轻着女色，费丧于财物，是名堕负门。

　　女人不自守，舍主随他行，男子心放荡，舍妻随外色，如是为家者，斯皆堕负门。

　　老妇得少夫，心常怀嫉妒，怀嫉卧不安，是则堕负门。老夫得少妇，堕负处亦然。

　　常乐着睡眠，知识同游戏，怠堕好瞋恨，斯皆堕负门。多财结朋友，酒食奢不节，

　　多费丧财物，斯皆堕负门。少财多贪爱，生于刹利心，常求为王者，是则堕负门。

　　求珠珰璎珞，革屣履伞盖，庄严自悭惜，是则堕负门。爱他丰美食，自悭惜其财，

　　食他不反报，是则堕负门。沙门婆罗门，屈请入其舍，悭惜不时施，是则堕负门。

　　沙门婆罗门，次第行乞食，呵责不欲施，是则堕负门。若父母年老，不及时奉养，

　　有财而不施，是则堕负门。于父母兄弟，搥打而骂辱，无有尊卑序，是则堕负门。

　　佛及弟子众，在家与出家，毁呰不恭敬，是则堕负门。实非阿罗汉，自称是罗汉，

　　是则世间贼，堕于负处门。此世间负处，我知见故说，犹如险怖道，慧者当远避。
　　时彼天子复说偈言：
　　久见婆罗门，逮得般涅槃，一切怖已过，永超世恩爱。
　　时彼天子闻佛所说，欢喜随喜，稽首佛足，即没不现。
　　——刘宋求那跋陀罗译《佛说堕负处经》


