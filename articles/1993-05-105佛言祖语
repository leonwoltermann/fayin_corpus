　　　　诸佛睹史下生时，梵释龙神随侍卫，　　种种胜妙吉祥事，愿汝今时尽能获。　　迦毗罗卫诞释宫，龙王澍沐甘露水，　　诸天供养吉祥事，愿汝灌顶亦如是。　　金刚座上为群生，后夜降魔成正觉，　　现诸希有吉祥事，愿汝此座悉能成。　　波罗奈苑所庄严，为五仙人开妙法，　　成就无量吉祥事，愿汝今时咸证获。　　——摘自《金刚顶略出念诵经》卷四　　诸佛大悲方便海，普利法界众生海，　　尽未来际无疲倦，四无碍智汝当得。　　——摘自《阿阇黎大曼陀罗仪轨》　　舍家出家何所以？稽首空王求出离；三师七证定初机，剃发染衣发弘誓。去贪嗔，除鄙吝，十二时中常谨慎；炼磨真性若虚空，自然战退魔军阵。勤学习，寻师匠，说与同人堪倚仗；莫教心地乱如麻，百岁光阳等闲丧。踵前贤，学先圣，尽假闻思修得证；行住坐卧要精专，念念无差始相应。佛真经、十二部，纵横指示菩提路；不习不听不依行，问君何日心开悟？速须救，似头燃，莫待明年与后年；一息不来即后世，谁能保得此身坚？不蚕衣、不田食，织女耕夫汗血力！为成道业施将来，道业未成怎消得？哀哀父、哀哀母，咽苦吐甘大辛苦！就湿回干养育成，要袭门风继先祖。一旦辞亲求剃落，八十九十求依托；若不超凡越圣流，向此因循全大错！福田衣、降龙钵，受用一生求解脱；若因小利系心怀，彼岸涅槃争得达？善男子：汝须知，遭逢难得似今时；既遇出家披缕褐，犹如浮木值盲龟。大丈夫，须猛利，紧束身心莫容易；倘能行愿力相扶，决定龙华亲授记。　　——《大唐慈恩法师出家箴》                                                       