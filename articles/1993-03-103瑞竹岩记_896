法音－－－期刊内容年份：1993年期数：第03期(总103期)栏目：胜迹巡礼瑞竹岩记作者：弘一王凤池
　　弘一　1938年五月
　　瑞竹岩名非古也，昔唐楚熙禅师结茅万松山巅，曰德云庵。宋大觉琏禅师兴建梵宇，仍其旧称。逮及明季皇子莅山，见枯竹箨萌，谓为瑞相，因题庵名曰瑞竹。而德云庵自是不显于世。其时，宰官陈天定暨住持绝尘禅师发愿重建佛殿，移其基址，趣落下方，盘石屏冲，林木蓊郁，视昔为胜矣。又复相传有林阁老者，未第时读书山中，及跻贵显，乃建“介石云巢”于殿右。今惟存其残址，俗谓八角楼也。清宣宗时，智宣禅师驻锡瑞竹，禅师为邑望族，梵行高洁，工诗善书，亦能绍隆光显前业，为世所称。厥后道风日微，寝以衰废。洎今岁首，檀越迎请智峰法师入山兴复旧迹。法师学行琼迈，乘愿再来，夙夜精勤，誓隆先德，复礼大悲忏仪为日课，尝语余曰：“为寺主者，应自行持，勤修三学，轨范大众，岂惟躬佩劳务已耶？”余深服其所见高卓，可谓今之法门龙象矣。曩日弘法漳东，鹭屿变起，道路阂绝，因居瑞竹，获睹胜迹，夙缘有在，盖非偶然。
　　注：
　　弘一法师1938年暮春来漳州弘法，卓锡南山寺。时日本大举侵华、厦门沦陷，弘公移居瑞竹岩度夏。以书法与信众广结法缘，又勤于写作。曾写：《瑞竹岩记》一文，后辗转赴安海、泉州、惠安等地弘法，该文遗失，遍觅不得，数十年来湮没无闻，亦无人提起。直至1989年，广洽法师在新加坡募得净财、归国倡修瑞竹岩寺，《瑞竹岩记》一文原件忽发现于泉州某居士处，保存完好，事属巧合，传为佳话。承沈继生居士函告其事，并录示全文。闻已收入《弘一大师全集》。但能见到全集者无多，亟应广为流传，以饷读者。
　　——王凤池记


