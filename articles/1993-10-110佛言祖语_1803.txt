法音－－－期刊内容年份：1993年期数：第10期(总110期)栏目：佛言祖语佛言祖语作者：
　　
　　(插图作者：智旭)
　　研真穷妄名之为学。盖能深造自得，则左右逢其源，故愈博而愈约，否则愈博愈无头绪，去道愈远矣。
　　古人发心出家，必矢志参学，由痛念生死事大，无常迅速，此身不向今生度，更向何生度此身，所以三登九上，百城烟水，不惮其劳，念念了当大事。岂有著相计名，寻行数墨，附叶攀枝，以徒资口耳哉。
　　末世不然，名为欲续如来慧命，撑如来法门，而不知痛为生死，惟积学问、广见闻，冀可登座挥麈而已。嗟嗟！不与菩提大心相应，云代佛扬化，吾不信也；不与为生死心相应，云大菩提心，尤不信也。胜负情见不忘，仅成阿修罗法界；名利眷属意念不忘，仅成三途魔罗种子；随其所见所闻而起法执，不能舍弃名言习气，不达如来说法旨趣，不知种种四悉因缘，仅成凡外戏论窠窟。学问益多，害心益甚。学人益盛，正法益衰。吾所以每一念及，未尝不梦寐痛哭者也。
　　学道之人，骨宜刚，气宜柔；志宜大，胆宜小；心宜虚，言宜实；慧宜增，福宜惜；虑宜远，思宜近；事上宜虔，接下宜谦，处同辈宜退让。得意勿恣意奢侈，失意勿抑郁失措；作福莫如惜福，悔过莫如寡过；应念身世苦空，切勿随流逐队；衣取蔽形，莫贪齐整；食取克馁，莫嗜美味。尝省此世，前生作何功行，可坐享檀施？十二时恒简点身口意业，善多耶？恶多耶？无记多耶？堪消四事耶？不堪耶？如此惭愧觉悟修省，自然习气渐消，智光渐露，祖意佛意，显于一念清净心中矣。
　　——智旭《灵峰宗论》


