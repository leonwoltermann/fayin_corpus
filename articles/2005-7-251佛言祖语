佛言祖语 法 音 2005年第7期 (总第251期)第1页
佛言祖语
　　摩诃男！如是现法苦阴，因欲缘欲，以欲为本。摩诃男！复次，众生因欲缘欲、以欲为本故，母共子诤，子共母诤，父子、兄弟、姐妹、亲族展转共诤。彼既如是共斗诤已，母说子恶，子说母恶，父子、兄弟、姐妹、亲族更相说恶，况复他人。摩诃男！是谓现法苦阴，因欲缘欲，以欲为本。摩诃男！复次，众生因欲缘欲、以欲为本故，王、王共诤，梵志、梵志共诤，居士、居士共诤，民、民共诤，国、国共诤；彼因斗诤共相憎故，以种种器杖，转相加害，或以拳扠、石掷，或以杖打、刀斫；彼当斗时，或死、或怖，受极重苦。摩诃男！是谓现法苦阴，因欲缘欲，以欲为本。摩诃男！复次，众生因欲缘欲、以欲为本故，著铠被袍，持槊弓箭，或执刀楯入在军阵，或以象斗，或马、或车，或以步军，或以男女斗；彼当斗时，或死、或怖，受极重苦。摩诃男！是谓现法苦阴，因欲缘欲，以欲为本。摩诃男！复次，众生因欲缘欲、以欲为本故，著铠被袍，持槊弓箭，或执刀楯，往夺他国，攻城破坞，共相格战，打鼓吹角，高声唤呼；或以槌打，或以鉾戟，或以利轮，或以箭射，或乱下石，或以大弩，或以融铜、珠子洒之；彼当斗时，或死、或怖，受极重苦。摩诃男！是谓现法苦阴，因欲缘欲，以欲为本。摩诃男！复次，众生因欲缘欲、以欲为本故，著铠被袍，持槊弓箭，或执刀楯，入村、入邑、入国、入城，穿墙发藏，劫夺财物，断截王路；或至他巷，坏村、害邑、灭国、破城，于中或为王人所捉，种种拷治，截手、截足，或截手足，截耳、截鼻，或截耳鼻，或脔脔割，拔须、拔发，或拔须发，或著槛中，衣裹火烧，或以沙壅，草缠火爇，或内铁驴腹中，或著铁猪口中，或置铁虎口中烧，或安铜釜中，或著铁釜中煮，或段段截，或利叉刺，或铁钩钩，或卧铁床，以沸油浇；或坐铁臼，以铁杵捣；或龙蛇蜇，或以鞭鞭，或以杖挝，或以棒打，或生贯高标上，或枭其首。彼在其中，或死、或怖，受极重苦。摩诃男！是谓现法苦阴，因欲缘欲，以欲为本。
　　—— 东晋罽宾三藏僧伽提婆译 《中阿含经》卷二十五　　
