法音－－－期刊内容年份：1994年期数：第07期(总119期)栏目：佛言祖语佛言祖语作者：　　世出世恩有其四种：一父母恩，二众生恩，三国王恩，四三宝恩。如是四恩，一切众生，平等荷负。　　——《大乘本生心地观经》卷二　　人有父母，不可不孝；道不可不学。济神离苦，后得无为，皆由慈孝、学道所致。　　——《菩萨睒子经》　　夫为人子，当以五事孝敬父母。云何为五？一者，供奉能使无乏；二者，凡有所为，先白父母；三者，父母所为，恭顺不逆；四者，父母正令，不敢违背；五者，不断父母所为正业。善生！夫为人子，当应以五事孝顺父母。　　父母复以五事敬亲其子。云何为五？一者，制子不听为恶；二者，指授示其善处；三者，慈爱入骨彻髓；四者，为子求善婚娶；五者，随时供给所需。善生！子于父母，孝顺恭奉，则彼方安隐，无有忧畏。　　——《长阿含经》第十一