not yet figured out

     　　若瞋恚偏多，当学三种慈心法门：或初习行，或已习行，或久习行。若初习行者，当教言慈及亲爱。云何亲及愿与亲乐？行者若得种种身心快乐：寒时得衣、热时得凉、饥渴得饮食、贫贱得富贵、行极时得止息，如是种种乐，愿亲爱得，系心在慈，不令异念，异念诸缘，摄之令还。若已习行，当教言慈及中人。云何及中人而与乐？行者若得种种身心快乐，愿中人得，系心在慈，不令异念，异念诸缘，摄之令还。若久习行，当教言慈及怨憎。云何及彼而与其乐？行者若得种种身心快乐，愿怨憎得，得与亲同，同得一心，心大清净，亲中怨等，广及世界无量众生，皆令得乐，周遍十方，靡不同等。大心清净，见十方众生皆如自见在心目前，了了见之受得快乐，是时即得慈心三昧。问曰：亲爱、中人愿令得乐，怨憎恶人云何怜愍复愿与乐？答曰：应与彼乐。所以者何？其人更有种种好清净法因，我今云何岂可以一怨故而没其善？复次思惟：是人过去世时，或是我亲善，岂以今瞋更生怨恶？我当忍彼，是我善利。又念：行法仁德含弘，慈力无量，此不可失。复思惟言：若无怨憎，何因生忍？生忍由怨，怨则我之亲善。复次，瞋报最重，众恶中上无有过是。以瞋加物，其毒难制，虽欲烧他，实是自害。复自念言：外被法服，内习忍行，是谓沙门，岂可恶声纵此、变色蔽心？复次，五受阴者，众苦林薮，受恶之的，苦恼恶来，何由可免？如刺刺身，苦刺无量，众怨甚多，不可得除。当自守护，着忍革屣，如佛言曰： 　　以瞋报瞋，瞋还着之，瞋恚不报，能破大军。能不瞋恚，是大人法；小人瞋恚，难动如山。 　　瞋为重毒，多所残害，不得害彼，自害乃灭。瞋为大瞑，有目无睹；瞋为尘垢，染污净心。 　　如是瞋恚，当急除灭；毒蛇在室，不除害人。如是种种，瞋毒无量，常习慈心，除灭瞋恚。 　　——姚秦鸠摩罗什三藏译《坐禅三昧经》卷上‘第二治瞋恚法门’　　 　　 