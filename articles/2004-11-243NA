 　　尔时大圣文殊师利菩萨白佛言：“世尊！如佛所说，唯将心法为三界主。心法本无，不染尘秽，云何心法染贪瞋痴？于三世法谁说为心？过去心已灭，未来心未至，现在心不住；诸法之内性不可得，诸法之外相不可得，诸法中间都不可得。心法本来无有形相，心法本来无有住处。一切如来尚不见心，何况余人得见心法？一切诸法从妄想生。以是因缘，今者世尊为大众说三界唯心。愿佛哀愍，如实解说。”尔时佛告文殊师利菩萨言：“如是，如是。善男子！如汝所问，心、心所法本性空寂，我说众喻以明其义。善男子！心如幻法，由遍计生种种心想，受苦乐故；心如流水，念念生灭，于前后世不暂住故；心如大风，一剎那间历方所故；心如灯焰，众缘和合而得生故；心如电光，须臾之顷不久住故；心如虚空，客尘烦恼所覆障故；心如猿猴，游五欲树不暂住故；心如画师，能画世间种种色故；心如僮仆，为诸烦恼所策役故；心如独行，无第二故；心如国王，起种种事得自在故；心如怨家，能令自身受大苦故；心如埃尘，坌污自身生杂秽故；心如影像，于无常法执为常故；心如幻梦，于无我法执为我故；心如夜叉，能噉种种功德法故；心如青蝇，好秽恶故；心如杀者，能害身故；心如敌对，常伺过故；心如盗贼，窃功德故；心如大鼓，起斗战故；心如飞蛾，爱灯色故；心如野鹿，逐假声故；心如群猪，乐杂秽故；心如众蜂，集蜜味故；心如醉象，耽牝触故。善男子！如是所说心、心所法，无内无外，亦无中间，于诸法中，求不可得，去来现在亦不可得。超越三世，非有非无，常怀染著，从妄缘现。缘无自性，心性空故。如是空性，不生不灭，无来无去，不一不异，非断非常，本无生处，亦无灭处，亦非远离，非不远离。如是心等，不异无为；无为之体，不异心等。心法之体，本不可说；非心法者，亦不可说。何以故？若无为是心，即名断见；若离心法，即名常见。永离二相，不著二边。如是悟者，名见真谛；悟真谛者，名为贤圣。一切贤圣，性本空寂。无为法中，戒无持犯，亦无大小，无有心王及心所法，无苦无乐。如是法界，自性无垢，无上中下差别之相。何以故？是无为法，性平等故。若有善男子、善女人，欲求阿耨多罗三藐三菩提者，应当一心修习如是心地观法。” 　　——唐·般若译《大乘本生心地观经》 