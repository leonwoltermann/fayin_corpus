佛言祖语 法 音 2006年第10期 (总第266期)第0页
 
　　云何持戒生忍辱？持戒之人心自念言：我今持戒为持心故，若持戒无忍当堕地狱，虽不破戒，以无忍故不免恶道，何可纵忿不自制心？但以心故入三恶趣，是故应当好自勉强，勤修忍辱。复次，行者欲令戒德坚强，当修忍辱。所以者何？忍为大力，能牢固戒，令不动摇。复自思惟：我今出家形与俗别，岂可纵心如世人法？宜自勉励，以忍调心。以身口忍，心亦得忍，若心不忍，身口亦尔，是故行者当令身口心忍，绝诸忿恨。复次，是戒略说则有八万，广说则无量，我当云何能具持此无量戒法？唯当忍辱，众戒自得。譬如有人得罪于王，王以罪人载之刀车，六边利刃，间不容间，奔逸驰走，行不择路，若能持身不为刀伤，是则杀而不死；持戒之人亦复如是，戒为利刀，忍为持身，若忍心不固，戒亦伤人。又复譬如老人夜行，无杖则蹶；忍为戒杖，扶人至道，福乐因缘不能动摇。如是种种，名为持戒生羼提波罗蜜。云何持戒而生精进？持戒之人除去放逸，自力勤修，习无上法，舍世间乐，入于善道，志求涅槃，以度一切，大心不懈，以求佛为本，是为持戒能生精进。复次，持戒之人疲厌世苦老病死患，心生精进，必求自脱，亦以度人。譬如野干在林树间，依随师子及诸虎豹，求其残肉以自存活。有时空乏，夜半逾城，深入人舍，求肉不得，屏处睡息，不觉夜竟，惶怖无计，走则虑不自免，住则惧畏死痛，便自定心，诈死在地。众人来见，有一人言：我须野干耳，即便截取。野干自念：截耳虽痛，但令身在。次有一人言：我须野干尾，便复截去。野干复念：截尾虽痛，犹是小事。次有一人言：我须野干牙。野干心念：取者转多，傥取我头，则无活路。即从地起，奋其智力，绝踊间关，径得自济。行者之心求脱苦难亦复如是，若老至时犹故自宽，不能殷勤决断精进，病亦如是，以有差期未能决计，死欲至时自知无冀，便能自勉，果敢殷勤，大修精进，从死地中毕至涅槃。复次，持戒之法譬如人射，先得平地，地平然后心安，心安然后挽满，挽满然后陷深；戒为平地，定意为弓，挽满为精进，箭为智慧，贼是无明，若能如是展力精进，必至大道，以度众生。复次，持戒之人能以精进自制五情，不受五欲，若心已去，能摄令还，是为持戒能护诸根，护诸根则生禅定，生禅定则生智慧，生智慧得至佛道，是为持戒生毗梨耶波罗蜜。
—— 龙树菩萨造、鸠摩罗什译《大智度论·释初品中尸罗波罗蜜义之余》(卷第十四)
　　
