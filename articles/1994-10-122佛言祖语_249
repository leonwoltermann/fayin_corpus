法音－－－期刊内容年份：1994年期数：第10期(总122期)栏目：佛言祖语佛言祖语作者：云栖袾宏　　　　智有二：有世间智，有出世间智。世智又二：一者博学宏辞，长技远略，但以多知多解而胜乎人者是也；二者明善恶，别邪正，行其所当行而止其所当止者是也。仅得其初，是谓狂智，当堕三途；兼得其后，是谓正智，报在人天。何以故？德胜才谓之君子，才胜德谓之小人也。出世间智亦二：一者善能分别如来正法，四谛六度等，依而奉行者是也；二者破无明惑，如实了了见自本心者是也。仅得其初，是出世间智也，名为渐入；兼得其后，是出世间上上智也，乃名顿超。何以故？但得本，不愁末；得末者，未必得本也。今有乍得世智初分，便谓大彻大悟者，何谬昧之甚！　　——云栖袾宏《竹窗随笔》　　醉生梦死，恒言也，实至言也。世人大约贫贱富贵二种：贫贱者，固朝忙夕忙，以营衣食；富贵者，亦朝忙夕忙，以享欲乐。受用不同，其忙一也。忙至死而后已，而心未已也，赍此心以往，而复生，而复忙，而复死。死生生死，昏昏蒙蒙，如醉如梦，经百千劫，曾无了期。朗然独醒，大丈夫当如是矣。　　先德有言：出家者大丈夫之事，非将相之所能为也。夫将，以武功定祸乱；相，以文学兴太平。天下大事，皆出将相之手，而曰出家非其所能，然则出家岂细故哉！今剃发染衣，便谓出家。噫！是不过出两片大门之家也，非出三界火宅之家也。出三界家而后名为大丈夫也。犹未也，与三界众生同出三界，而后名为大丈夫也。古尊宿歌云：最胜儿，出家好，出家两字人知少。最胜儿者，大丈夫也。大丈夫不易得，何惜乎知出家两字者少也！　　——云栖袾宏《竹窗二笔》