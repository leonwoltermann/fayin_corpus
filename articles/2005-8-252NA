 　　行菩萨道者，于三毒中若婬欲偏多，先自观身：骨肉皮肤筋脉流血，肝肺肠胃屎尿涕唾，三十六物，九想不净；专心内观，不令外念，外念诸缘，摄之令还。如人执烛入杂谷仓，种种分别豆麦黍粟，无不识知。复次，观身六分：坚为地分，湿为水分，热为火分，动为风分，孔为空分，知为识分。亦如屠牛分为六分：身首四支各自异处，身有九孔常流不净，革囊盛屎；常作是观，不令外念，外念诸缘，摄之令还。若得一心，意生厌患，求离此身，欲令速灭，早入涅槃。是时当发大慈大悲，以大功德，拔济众生，兴前三愿。以诸众生不知不净，起诸罪垢，我当拔置于甘露地。复次，欲界众生乐著不净，如狗食粪，我当度脱，至清净道。复次，我当学求诸法实相，不有常、不无常，非净、非不净。我当云何著此不净？观不净智，从因缘生，如我法者，当求实相。云何厌患身中不净而取涅槃？当如大象，度驶流水，穷尽源底，得实法相，灭入涅槃，岂可如猕猴、诸兔畏怖驶流，趣自度身？我今当学如菩萨法，行不净观，除却婬欲，广化众生，令离欲患，不为不净，观所厌没。复次，既观不净，则厌生死，当观净门，係心三处：鼻端、眉间、额上；当于是中开一寸皮，净除血肉，係心白骨，不令外念，外念诸缘，摄之令还。著三缘中，恒与心斗，如二人相扑，行者若胜心，则不如制之令住，是名一心。若以厌患，起大悲心，愍念众生，为此空骨，远离涅槃，入三恶道，我当勤力作诸功德，教化众生，令解身相空，骨以皮覆，实聚不净，为众生故，徐当分别此诸法相。有少净想，心生爱著；不净想多，心生厌患；有出法相，故生实法。诸法实相中，无净、无不净，亦无闭，亦无出；观诸法等，不可坏，不可动，是名诸法实相。行菩萨道者，若瞋恚偏多，当行慈心。念东方众生，慈心清净，无怨无恚，广大无量，见诸众生，悉在目前；南西北方、四维上下，亦复如是。制心行慈，不令外念，外念异缘，摄之令还。持心目观一切众生，悉见了了，皆在目前。若得一心，当发愿言：我以涅槃实清净法，度脱众生使得实乐。行慈三昧心如此者，是菩萨道。住慈三昧以观诸法实相，清净不坏不动，愿令众生得此法利。以此三昧慈念东方一切众生使得佛乐；十方亦尔，心不转乱。是谓菩萨慈三昧门。 　　—— 姚秦鸠摩罗什译《坐禅三昧经》卷二　　 