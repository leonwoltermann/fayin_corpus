　　问曰：如八正道，正语、正业在中，正见、正思在初，今何以言戒为八正道初门？答曰：以数言之大者为始，正见最大，是故在初。复次，行道故，以见为先；诸法次第故，戒在前，譬如作屋，栋梁虽大，以地为先。 　　问曰：若居家戒得生天上，得菩萨道，亦得至涅槃，复何用出家戒？答曰：虽俱得度，然有难易。居家生业，种种事务，若欲专心道法，家业则废；若欲专修家业，道事则废；不取不舍，乃应行法，是名为难。若出家离俗，绝诸纷乱，一向专心，行道为易。复次，居家愦闹，多事多务，结使之根，众恶之府，是为甚难。若出家者，譬如有人，出在空野无人之处，而一其心，无思无虑，内想既除，外事亦去。如偈说： 　　闲坐林树间，寂然灭众恶，恬澹得一心，斯乐非天乐。人求富贵利，名衣好床褥，斯乐非安隐，求利无厌足。 　　衲衣行乞食，动止心常一，自以智慧眼，观知诸法实。种种法门中，皆以等观入，解慧心寂然，三界无能及。 　　以是故知出家修戒行道为易。复次，出家修戒，得无量善律仪，一切具足满，以是故白衣等应当出家受具足戒。复次，佛法中出家法第一难修，如阎浮呿提梵志问舍利弗：于佛法中，何者最难？舍利弗答曰：出家为难。又问：出家有何等难？答曰：出家乐法为难。既得乐法，复何者为难？修诸善法难。以是故应出家。复次，若人出家时，魔王惊愁言：此人诸结使欲薄，必得涅槃，堕僧宝数中。复次，佛法中出家人，虽破戒堕罪，罪毕得解脱，如《优钵罗华比丘尼本生经》中说。 　　—— 后秦鸠摩罗什译《大智度论》 卷第十三〈释初品〉中〈赞尸罗波罗蜜义〉第二十三　　 