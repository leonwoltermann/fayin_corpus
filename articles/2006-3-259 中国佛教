 　　善男子！我见如是等十方各十佛刹微尘数如来，彼诸如来不来至此，我不往彼。我若欲见安乐世界阿弥陀如来，随意即见；我若欲见栴檀世界金刚光明如来、妙香世界宝光明如来、莲华世界宝莲华光明如来、妙金世界寂静光如来、妙喜世界不动如来、善住世界师子如来、镜光明世界月觉如来、宝师子庄严世界毗卢遮那如来，如是一切悉皆即见，然彼如来不来至此，我身亦不往诣于彼。知一切佛及与我心，悉皆如梦；知一切佛犹如影像，自心如水；知一切佛所有色相及以自心，悉皆如幻；知一切佛及以己心，悉皆如响。我如是知、如是忆念：所见诸佛，皆由自心。善男子！当知菩萨修诸佛法、净诸佛刹、积集妙行、调伏众生、发大誓愿、入一切智自在游戏不可思议解脱之门、得佛菩提、现大神通、遍往一切十方法界、以微细智普入诸劫，如是一切，悉由自心。是故善男子！应以善法扶助自心，应以法水润泽自心，应于境界净治自心，应以精进坚固自心，应以忍辱坦荡自心，应以智证洁白自心，应以智慧明利自心，应以佛自在开发自心，应以佛平等广大自心，应以佛十力照察自心。善男子！我唯于此如来无碍庄严解脱门而得入出，如诸菩萨摩诃萨，得无碍智，住无碍行，得常见一切佛三昧，得不住涅槃际三昧，了达三昧普门境界，于三世法悉皆平等，能善分身遍一切刹，住于诸佛平等境界，十方境界皆悉现前，智慧观察无不明了，于其身中悉现一切世界成坏，而于己身及诸世界不生二想。 　　——唐实叉难陀译《大方广佛华严经·入法界品》卷第六十三　　 