佛说盂兰盆经

　　闻如是，一时佛在舍卫国祇树给孤独园。大目犍连始得六通，欲度父母，报乳哺之恩，即以道眼观视世间，见其亡母，生饿鬼中，不见饮食·皮骨连立。目连悲哀，即以钵盛饭，往饷其母。母得钵饭，便以左手障钵，右手抟饭，食未入口化成火炭，遂不得食。目连大叫，悲号啼泣，驰还白佛，佛言，汝母罪根深结。非汝一人力所奈何，汝虽孝顺，声动天地，天神地神，邪魔外道，道士，四天王神，亦不能奈何，当须十方众僧威神之力，乃得解脱。吾今当为汝说救济之法，令一切难皆离忧苦，佛告目连，十方众僧，七月十五目僧自恣时，当为七世父母及现在父母厄难中者，具饭百味五果，汲灌盆器，香油锭烛，床敷卧具，尽世甘美以著盆中，供养十方大德众僧。当此之日，一切圣众，或在山间禅定，或得四道果，或在树下经行，或六通自在教化声闻缘觉，或十地菩萨大人，权现比丘在大众中皆同一心受钵和罗饭，具清净戒，圣众之道，其德汪洋。其有供养此等自恣僧者，现世父母六亲眷属，得出三途之苦，应时解脱，衣食自然。若父母现在者，福乐百年。若七世父母生天，自在化生，入天华光。时佛敕十方众僧，皆先为施主家咒愿。愿七世父母，行禅定意，然后受食。初受食时，先安在佛前，塔寺中佛前，众僧咒愿竟，便自受食。时目连比丘及大菩萨，皆大欢喜，目连悲啼泣声，释然除灭。时目连母即于是日，得脱一劫饿鬼之苦。目连复白佛言：弟子所生母，得蒙三宝功德之力，众僧威神之力故。若未来世一切佛弟子，亦应奉盂兰盆救度现在父母乃至七世父母，可为尔否？佛言：大善快问，我正欲说，汝今复问，善男子，若比丘、比丘尼、国王、太子、大臣、宰相、三公、百官、万民庶人，行慈孝者，皆应先为所生现在父母、过去七世父母，于七月十五目，佛欢喜日，僧自恣日，以百味饭食，安盂兰盆中，施十方众自恣僧。愿使现在父母，寿命百年，无病，无一切苦恼之患，及至七世父母离饿鬼苦，生人天中，福乐无极。是佛弟子修孝顺者，应念念中常忆父母，年年七月十五日，常以孝慈忆所生父母，为作盂兰盆，施佛及僧，应当奉持是法。尔时目连比丘、四辈弟子，闻佛所说，欢喜奉行。                                                       