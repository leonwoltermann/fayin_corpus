　　佛法大海，信为能入，智为能度。如是义者，即是信。若人心中有信清净，是人能入佛法；若无信，是人不能入佛法。不信者言是事不如是，是不信相；信者言是事如是。譬如牛皮未柔，不可屈折，无信人亦如是；譬如牛皮已柔，随用可作，有信人亦如是。复次，经中说信如手，如人有手，入宝山中，自在取宝；有信亦如是，入佛法无漏根力觉道禅定宝山中，自在所取。无信如无手，无手人入宝山中，则不能有所取；无信亦如是，入佛法宝山，都无所得。佛言：若人有信，是人能入我大法海中，能得沙门果，不空剃头染袈裟；若无信，是人不能入我法海中，如枯树不生华实，不得沙门果，虽剃头染衣，读种种经，能难能答，于佛法中空无所得。 　　复次，佛法深远，更有佛乃能知。人有信者虽未作佛，以信力故能入佛法。如梵天王请佛初转法轮，以偈请佛： 　　阎浮提先出，多诸不净法。愿开甘露门，当说清净道。 　　佛以偈答： 　　我法甚难得，能断诸结使，三有爱著心，是人不能解。 　　梵天王白佛：大德！世界中智有上中下，善濡直心者，易可得度。是人若不闻法者，退堕诸恶难中。譬如水中莲华，有生有熟，有水中未出者，若不得日光，则不能开。佛亦如是，佛以大慈悲怜愍众生，故为说法。佛念过去、未来、现在三世诸佛，皆度众生为说法，我亦应尔。如是思惟竟，受梵天王等诸天请说法。尔时世尊以偈答曰： 　　我今开甘露味门，若有信者得欢喜，于诸人中说妙法，非恼他故而为说。 　　佛此偈中，不说布施人得欢喜，亦不说多闻、持戒、忍辱、精进、禅定、智慧人得欢喜，独说信人。佛意如是，我第一甚深法，微妙无量无数不可思议不动不猗不著无所得法，非一切智人则不能解。是故佛法中信力为初，信力能入，非布施、持戒、禅定、智慧等能初入佛法。如说偈言： 　　世间人心动，爱好福果报，而不好福因，求有不求灭，先闻邪见法，心著而深入。我此甚深法，无信云何解？ 　　如提婆达多大弟子俱迦梨等，无信法故堕恶道中。是人无信于佛法，自以智慧求不能得。何以故？佛法甚深故。如梵天王教俱迦梨说偈： 　　欲量无量法，智者所不量。无量法欲量，此人自覆没。 　　——龙树菩萨造、鸠摩罗什译《大智度论》 　　