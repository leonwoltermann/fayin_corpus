佛言祖语

 　　是故应随，正法治世，以善化国，不顺非法。宁舍身命，不爱眷属，于亲非亲，心常平等。视亲非亲，和合为一，正行名称，流布三界。正法治国，人多行善，常以善心，仰瞻国王。能令天众，具足充满，是故正治，名为人王。一切诸天，爱护人王，犹如父母，拥护其子，故令日月，五星诸宿，随其分齐，不失常度，风雨随时，无诸灾祸，令国丰实，安乐炽盛，增益人民，诸天之众。以是因缘，诸人王等，宁舍身命，不应为恶，不应舍离，正法珍宝。由正法宝，世人受乐，常当亲近，修正法者。聚集功德，庄严其身，于自眷属，常知止足。当远恶人，修治正法，安止众生，于诸善法，教敕防护，令离不善。是故国土，安隐丰乐，是王亦得，威德具足。随诸人民，所行恶法，应当调伏，如法教诏。是王当得，好名善誉，善能摄护，安乐众生。　　——北凉昙无谶译《金光明经》正论品第十一