佛言祖语法音1999年第10期(总第182期)第1页佛言祖语
　　复次，布施、持戒、忍辱，是大福德，安隐快乐，有好名誉，所欲者得；既得知此福利之味，今欲增进，更得妙胜禅定、智慧。譬如穿井已见湿泥，转加增进，必望得水；又如钻火已得见烟，倍复力励，必望得火。欲成佛道，凡有二门：一者福德，二者智慧。行施、戒、忍，是为福德门；知一切诸法实相、摩诃般若波罗蜜，是为智慧门。菩萨入福德门，除一切罪，所愿皆得；若不得愿者，以罪垢遮故。入智慧门，则不厌生死，不乐涅槃，二事一故。今欲出生摩诃般若波罗蜜，般若波罗蜜要因禅定门，禅定门必须大精进力。何以故？欲界乱心，不能得见诸法实相。譬如风中燃灯，不能照物；灯在密室，明必能照。是禅定、智慧，不可以福愿求，亦非粗观能得，更须身心精勤，急著不懈，尔乃成办。如佛所说：血、肉、脂、髓皆使竭尽，但令皮、骨、筋在，不舍精进；如是乃能得禅定、智慧；得是二事，则众事皆办。　　问曰：有人言：但行布施、持戒、忍辱故，得大福德，福德力故，所愿皆得；禅定、智慧自然而至，复何用精进波罗蜜？答曰：佛道甚深难得，虽有布施、持戒、忍辱力，要须精进，得甚深禅定、实智慧及无量诸佛法。若不行精进，则不生禅定；禅定不生，则不能生梵天王处，何况欲求佛道？　　——龙树菩萨造、鸠摩罗什译《大智度论》卷十五