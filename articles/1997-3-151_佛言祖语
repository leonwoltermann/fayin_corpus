佛言祖语

 　　如是我闻。一时，婆伽婆住伽耶城山顶精舍，与大比丘众一千人俱。其先悉是长发梵志，皆阿罗汉，诸漏已尽，所作已办，舍诸重担，逮得己利，尽诸有结，正知解脱，心得自在，到于彼岸。复与无量诸菩萨摩诃萨众俱。　　尔时世尊，得成正觉其日未久，寂然宴坐，入于三昧，观察法界，作是念言：我已证菩提，已得圣智慧；已办所应作，已舍诸重担，已出生死旷野；已舍离无明，获于智明；已拔毒箭，已尽渴爱，已证法界；已击法鼓，已吹法螺，已建法幢；已舍离生死眼，说于法眼；已闭恶道，开众善道；已舍非田，示诸福田。我今审观，如是之法，谁能现证、已证、当证?为身证耶?为心证乎?若身证者，身是顽钝，无觉无思，犹如草木，墙壁、瓦石，从于四大，父母所生，无常败坏，散灭之法，必假涂洗、衣食等缘而得存立。若心证者，心如幻化，无相无形，无所依处，无所容受；又菩萨者，随于世间而立名字，无音响，无形色，无成实，无相状，无来无去，不出不入，过于三界，无有处所，不可见闻，不可忆念，离攀缘处，非戏论境，无所入，无文字，不可动摇，不可安立，绝于一切语言之道；而言现证、已证、当证，但惟名字虚妄分别，无生无起，无有体性，不可取，不可说，不可爱著；是中实无已成正觉、现成正觉及当成者。若能如是无证无成，乃得名为成正觉耳。何以故?菩提者，离于一切变动相故。　　——菩提流志译《大乘伽耶山顶经》(《大正藏》第十四卷第489页)　　