独坐一炉香，悠然万虑忘。静看阶下蚁，毕竟为谁忙。世事一局棋，著著争胜负。黑白未分前，几个能惺悟。山林多寄兴，寂寞几能甘。不到真休处，终成落口谈。清净光明藏，俄然一念兴。无边生死海，尽向此中生。红尘路更长，青山闲不了。试问往来人，谁识山中好。寂寂离知觉，昭昭泯见闻。三更天外月，一片岭头云。微尘含世界，不信尽包容。莫道微尘小，应知世界空。炎炎火宅中，热恼无回避。一念放下时，顿得清凉地。举世要多求，求多转生恼。唯有知足心，便是如意宝。净土唯心现，莲花性地香。目前常不昧，即此是西方。 　　　　　　　　　　——《憨山老人梦游集》