示石友　　念佛求生净土，乃一门圆摄百千法门；非举一废百也。但必一门深入，念佛为正行，余一切戒定慧等为助，正助合行，如顺风之舟，更加板索，疾到岸矣。念佛之法虽多，持名最为简便；持名之法亦多，记数尤为稳当。真操实履之士，岂求异愚夫愚妇哉。示朗然　　世情谈一分，佛法自有一分得力；娑婆活计轻一分，生西方便一分稳当。此事祗问心，不必问知识也。知识亦劝淡世情、轻活计，专修出要耳。示明西　　出三界火宅，有横、竖两途：以自力断惑超生死者，名竖出三界，事难、功渐；以佛力接引生西方者，名横超三界，事易、功顿。远祖云：“功高易进，念佛为先。”经云：“末世亿亿人修行，罕一成道；惟依念佛，可得度脱。如趁船渡海，不劳功力”。夫能笃信西方捷径，至诚发愿，一心念佛求往生者，真丈夫矣。倘信不真，愿不切，行不力，佛虽大慈为舟，如众生不肯登舟何哉！　　——恭录自《蕅益大师净土集》卷下                                                       