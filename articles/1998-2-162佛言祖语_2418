佛言祖语法音1998年第2期(总第162期)第1页佛言祖语
　　尔时佛姨母乔昙弥比丘尼，告一切比丘尼、式叉摩尼、沙弥尼、优婆夷及一切女人，而作是言：佛法大利，一切功德，三种果报，唯有如来佛法海中乃具有之。一切众生皆悉有分，而我等一切女人如来不听，以一切女人多诸疑惑，执著难舍。以执著故，使诸结业无量缠缚，痴爱覆心。覆心重故，爱水所没。不能自出故，以二等智故，懈怠慢惰故，现身不能庄严菩提、获得三十二相故，于生死中，失转轮圣王所有胜果、以十善法摄众生故，亦失无上梵王之位、不能为建立正法劝发咨请、使一切众生得利乐故，是故如来不听女人乐为弟子。天魔波旬及诸邪见一切外道，长夜恶邪，执著邪论，残灭正法，毁佛法僧，是故如来不听女人乐入佛法。我为一切诸女人故，三请如来欲求佛法，如是至三，亦不听许。时我不果所愿，心怀怅恨，忧悲苦恼，即出祗洹，悲泪满目。尔时阿难即问我言：母人何故忧悲如此?我时即报侍者阿难：欲求出家，修行佛法，三请如来，如来不许，以是因缘，我忧愁耳。尔时阿难即报我言：母人莫愁，我当启请如来，使母人得入佛法。乔昙弥闻是语已，心大欢喜。尔时阿难入白佛言：世尊，今欲从佛启请一愿。佛言：听汝说之。阿难白佛言：乔昙弥母人者，乳哺养育如来色身，至今得佛，依因母人之所成立，母人于如来有大恩分。如来犹尚听于一切众生入佛法中，况于母人而不听许?佛告阿难：如汝所说。如来非不知母人于如来所有是重恩，但不乐使女人入佛法中。如来若听女人入佛法中者，正法当渐微渐减于五百岁，是故如来不乐喜听女人入佛法中。尔时阿难头面礼佛足，长跪叉手重白佛言：世尊，阿难自念过去诸佛具四部众，而我释迦如来独不具耶?佛告阿难：若乔昙弥爱乐佛法，发大精进，清净修习八敬之法者，听入佛法。阿难即时头面礼佛，右绕三匝，即便出外，白母人言：阿难已劝请如来，得使母人奉持佛法。乔昙弥闻是语已，心大欢喜，白阿难言：善哉阿难，乃能殷勤劝请如来，得使母人称遂本愿。阿难具宣如来殷勤之教，母人闻已，悲喜交集：而我身者，是无常身，今日乃得贸易宝身；今我命者，念念迁灭，代谢不定，始于今日贸易宝命；今我所有身命财者，众缘所共，无有真主，今日乃得贸易宝财。我思惟如是功德利故，于阿难所，深生恭敬供养之想，白言：大德阿难，愿不有虑如来秘教，当尽奉行。假使丧失身命，终不退失。如来即为宣说微妙八敬之法，难可毁犯。尔时乔昙弥母人，即以大悲熏修其心，普为未来一切女人重白佛言：世尊，若当未来恶世之中，有善女人信乐爱敬于佛法者，唯愿听许，得蒙其利。佛言：善哉!若有女人护持佛法，渐次修学戒施多闻及诸善法，在家出家三归五戒乃至具戒，及诸度诸助道法，皆悉听许恣意修习，亦得是三种果报：人、天、泥洹。　　——《大方便佛报恩经·慈品》