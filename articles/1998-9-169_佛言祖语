佛言祖语

 　　施食得大力，施衣得妙色，施乘得安乐，施灯得明目。　　虚馆以待宾，是名一切施。以法而诲彼，是则施甘露。　　——《杂阿含经》第九九八经　　若施老人、孤独、病急，是大布施。若为王嗔，一向舍弃，系缚欲杀；若诸急难，为救彼故，不顾自命，为舍财物，是大布施。施病人药，是大布施。若于持戒具足众僧，随时施与，是大布施。施求智人，是大布施。若施畜生有怖畏者，所谓熏胡乌鹿等畜，是大布施。若人贫急，施随所须，是大布施。大仙当知，此为大施，常应正修。　　——《毗耶娑问经》卷上　　善男子，菩萨摩诃萨具足二法：一切施时，不生忧悔；见众恶事，而能堪忍。菩萨施时，观二种田：一者福田，二贫穷田。菩萨为欲增福德故，施于贫苦；为增无上妙智慧故，施于福田。为报恩故，施于福田；生怜愍故，给施贫穷。舍烦恼故，施于福田；成功德故，施于贫穷。增长一切乐因缘故，施于福田；欲舍一切苦因缘故，施于贫穷。　　——《优婆塞戒经·二庄严品》　　若善男子善女人，如来灭后受持是经，若读若诵，若解说，若书写，得千二百意功德。以是清净意根，乃至闻一偈一句，通达无量无边之义。解是义已，能演说一句一偈，至于一月四月，乃至一岁，诸所说法随其义趣，皆与实相不相违背。若说俗间经书、治世语言、资生业等，皆顺正法。　　——《法华经·法师功德品》