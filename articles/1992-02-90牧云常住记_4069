法音－－－期刊内容年份：1992年期数：第02期(总90期)栏目：佛教论坛牧云常住记作者：王船山　　牧云峰，为超凡和尚道场。其溪山之盘纡，林菁之隐映，登斯峰者，目击而存，勿劳诠说矣。和尚敷千华()[台]，说波罗提木叉，四众肃清，三衣严净，凡三十三夏腊，受弘益者百余人。瞻之奯、破颜密、浮沤海、石韫珻，皆禀记莂，而瞻大师为嗣席之首。阅三载，佛宇再新，堵窣鼎峙，乃述其本师之缘起与其遗命，属船山老人为次之，以诏来者。　　曰：超凡和尚，下生南郡，夙根西土。始出染于家山，继遍参于海岳。灵文已觉，遂舍津梁；心印得空，不拈椎拂。以毗尼为三学根本，爰受三昧和尚之大戒，继禀雪隐和尚之付嘱，誓以戒香普熏博地。自江陵游南岳，辞国王之供，息影空山，本愿加被，缁素皈心。于是文学魏君受璋率众恳请，求演戒法。衲子净伦等，益深悲仰，布祗园之金，买沃州之山，自此始矣。兹山初买于陈氏，荆榛硗卤之土也。学人云簇，薙草拔木，引泉开畦，乃得垦田五十四亩，税于有司者叁石肆斗叁升外，壬子年荒贰石。和尚以既绍佛种，无缘更系户籍，慨然有不欲之心。于是，永(伏)[福]、下里、四都居士唐钦文三湖马桥、王丞宇、王君恒系峻亭房(租)〔祖？〕也、梁任耿三湖岭脚底愿回净施，以给里役，自正供而外，皆四姓任之，誓不以差徭相及，告证于护法神前，子子孙孙，勿有渝也。和尚始以功德普为摄受，居之乃安。伐木埏埴，爰构佛殿、方丈、饭堂、厨寮，整饬朴素，而气象已弘敞矣。嗣以大雄、韦驮两殿土坏未竖，乃陶冶甓瓴，欲更修之，而岁既俭，国土且有兵事，遂姑待焉。二十三年之内，腊范不亏，军持常涤，鸟随食磬，鹿衔花供。湖南名刹代兴，求其慈静安禅，始终一日，如牧云者；无有也。和尚寿盈八秩，安详告终。奯也继之，于今三年矣。乃荷金兰、永福及十方诸檀之护持，而且法闾之同心，洎众长者之喜施，以和尚所遗材瓦，尽人增益，构大佛殿三楹，韦驮殿、山门称之。先是，众为和尚营塔一座，敬奉衣钵入焉，更下爽垲，营塔一座，奉遗蜕归之，别造普同塔一座，不敢和尚之素业，而未之能酬也。和尚之训后来者曰：“以佛法与人者，金屑也；净戒与人者，金针也。凡入吾门，嗣吾室者，亦惟清规之不容逾。轮流主导，授受得宜；根本大戒，严如金科；毗尼诸法，(蜜)[密]如帝网；衣钵若影之随形，梵诵如谷之应响，护生如痛之在身，戒妄如针之在口，皆显有明条，勿容寸逾。乃秋晚回春，尤须砭俗，若安单私寮，饮食私造，以瑜伽科仪，习乐器，应俗士请，学技艺，恣情博戏，攀缘权势，引世法中人入禅堂，聚说世间事，此古先所未有，律亦不屑为之设，而湖以南往往有此。故以大善知识之法席，而流为袄祠巫庙比者，望之可为寒心。若是嗣吾席者，责斯属焉。勿导一隙，以决(金)[全]堤；勿弛一丝，以败全锦。如吾法者，引之无倦；越吾矩者，屏之勿私。若本宗人德不胜任，听选十方有德者主之。垂于永久，尤兢兢焉。”先和尚之言如此。先生其为我志之。　　老人日：吾何志哉！如师之言，可以勒矣！今之为名刹者，始未尝不赫奕，而后稍陵夷者，唯不用斯言也。古德云：“三尺童子能言之，八十老人行不得。”本色风光，衲僧行径，大行方起，胜解随灭，一条白棒，首尾无门，住兹峰者，何有斁哉？若法会缘集，自然不生退息，则诸居士已指河山而自誓：俾石壕之吏，不踏空林之月；牛首之花，时勤山鸟之衔。经云：“发心究竟二不别，一瓣心香在天人。”实式凭之，不俟泚笔者之赘言也。　　(清)王船山