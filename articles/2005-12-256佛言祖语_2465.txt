佛言祖语法音2005年第12期(总第256期)第1页

佛言祖语
　　复次，海意！有三种法增长大乘。何等为三？一者发菩提心增修善根，二者为善知识之所摄受不生疲懈，三者建立大悲而无退转。此之三法增长大乘。复有三法增长大乘。何等为三？一者勤修胜行，二者伺察诸行，三者于胜行中为诸众生而善成办。复有三法：一者摄止悭心，二者广行施舍，三者回向菩提。复有三法：一者自集净戒，二者将护破戒之人，三者回向菩提。复有三法：一者心无障碍，二者忿恚众生令得清净，三者回向菩提。复有三法：一者精进无倦，二者懈怠众生而能将护，三者回向菩提。复有三法：一者从禅定生，二者不著禅定，三者回向菩提。复有三法：一者勤求多闻，二者如闻伺察，三者回向菩提。复有三法：一者起于缘众生慈，二者起于缘法之慈，三者起于无缘之慈。复有三法：一者自所作故起于悲心，二者为他作故起于悲心，三者离二边故起大悲心。复有三法：一者勤求自利之智，二者勤求利他之智，三者发勤精进二利圆满。复有三法：一者过去已尽之智，二者未来未至之智，三者现在住法界智。复有三法：一者于其正定众生起方便慈，二者于其不定众生起解脱慈，三者于其邪定众生起大救度慈。复有三法：一者得乐受故身业调畅，二者善护他故语言甘美，三者行正直故心业堪任。复有三法：一者虽修不净之观，而于贪行众生类中不生厌离；二者虽修慈心之观，而于瞋行众生类中不生厌离；三者虽修缘生之观，而于痴行众生类中不生厌离。复有三法：一者利益，修胜行故；二者欢喜，常知足故；三者清凉，永无热恼故。复有三法：一者任持所闻，二者总持文句，三者入于智声，前后际断故。复有三法：一者摄集七圣财故而不匮乏，二者法施无障碍故能行大舍，三者所有财利均众分故常得大富。
　　——法护等译《佛说海意菩萨所问净印法门经》　　
