佛言祖语法音2006年第9期(总第265期)第0页　　佛言：长者，在家菩萨应归依佛、归依法、归依僧。复次，长者，在家菩萨见如来已，修于念佛，是名归依佛；闻于法已，修于念法，是名归依法；见于声闻僧，而不忘失菩提之心，是名归依僧。复次，长者，在家菩萨如法集聚钱财，非不如法；平直正求，给事父母妻子，给施亲友眷属知识，然后施法。复次，长者，在家菩萨荷负重担，发大精进，教化众生而无疲倦，自舍己乐，为众生故。利衰毁誉，称讥苦乐，而不倾动；财富无量，而无骄逸；失利名称，无有忧戚；守护正行，除去轻躁；助成他务，无所希望；有所为作，而不中舍。知恩念恩，施贫封禄，而慰喻之；除他忧箭，修善无足，多闻无厌；怨亲同等，等心众生。于诸欲乐生无常想，观命如露，观于财物如幻云想，增现善根。长者，是名在家菩萨修习善行。复次，长者，在家菩萨应受善戒。所谓五戒：彼应不杀，放舍刀杖，不杀一切诸众生等，不恼一切，常行慈心；彼应不盗，自财知足，于他财物不生希望，乃至草叶不与不取；离彼邪淫，夫妻自足，不希他人；应离妄语，如说如作，不诳于他，先思而行，随所见闻，如实而说，宁舍身命，终不妄语；彼应离酒，不醉不乱，不自轻躁，亦不嘲哗。长者，若在家菩萨，以此受持五戒功德，回向菩提，善护五戒。又倍应离于两舌，若有诤讼，应当和合；离于恶言，出爱软语，先语问讯，不毁辱他，利益他语，法语时语；不生贪痴，常修忍力，常应正见，不礼余天，令当供佛。复次，长者，在家菩萨若在村落、城邑、郡县、人众中住，随所住处，为众说法：不信众生，劝导令信；不孝众生，劝令孝顺；若少闻者，劝令多闻；悭者劝施，毁禁劝戒，瞋者劝忍，懈怠劝进，乱念劝定，无慧劝慧。贫者给财，病者施药，无护作护，无归作归，无依作依。彼人应随如是诸处，念行是法，不令一人堕于恶道。长者，如是菩萨一一劝导，乃至第七，欲令众生住于德行。如不能令住，而是菩萨于此众生，应生大悲，作如是言：我若不调是恶众生，我终不成无上正真道。长者，若菩萨在如是城邑、村落中住，不教众生，令堕恶道，而是菩萨诸佛所诃。长者，是诸菩萨应当如是庄严，我今应当修行是行，住在城邑、村落、郡县，不令一人堕于恶道。长者，犹如城邑有善名医，令一众生病毒而死，多众诃责；如是，长者，若是菩萨随所住处，不教众生，令堕恶道，而是菩萨则为诸佛之所诃责。长者，在家菩萨住在家地，如佛教行，得增胜法。　　———曹魏三藏法师康僧铠译《郁伽长者所问经》　　　　