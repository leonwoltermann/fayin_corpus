 　　诸菩萨摩诃萨修行布施波罗蜜多，虽有弃舍珍财等事，而于彼事无取相想。谓若弃舍一切法相，回向无上正等菩提，欲为有情作大饶益，便能证得一切智智。若不舍相回向菩提，欲为有情作大饶益，终不能得一切智智。若诸菩萨能获种种金银等宝，虽名得利，而未名为能得大利。若诸菩萨能舍种种金银等宝，乃可名为能得大利。若诸菩萨能舍众相回向无上正等菩提，欲为有情作大饶益，乃名能得无上善利。若诸菩萨作转轮王，统四洲界，得大自在，虽名得利，而未名为能得大利。若诸菩萨舍四洲界转轮王位，乃可名为能得大利。若诸菩萨能舍众相回向无上正等菩提，欲为有情作大饶益，乃名能得无上善利。若诸菩萨作欲界王，统摄欲界，得大自在，虽名得利，而未名为能得大利。若诸菩萨能舍欲界自在王位，乃可名为能得大利。若诸菩萨能舍众相回向无上正等菩提，欲为有情作大饶益，乃名能得无上善利。若诸有情弃舍众相，得预流果，或一来果，或不还果，或阿罗汉果，或独觉菩提，虽名得利，而未名为能得大利。若诸有情弃舍众相，回向无上正等菩提，欲为有情作大饶益，乃名能得无上善利。若得无上正等菩提，于诸利中最上、最胜，无能及者。所以者何？诸菩萨众所求无上正等菩提，能为有情作大饶益，声闻独觉及诸异生无此事故。若诸菩萨普缘十方一切如来应正等觉及弟子众想，作种种上妙饮食、衣服、卧具、病缘、医药、房舍、资财、花香等物，奉施供养，虽名得利，而未名为得无上利。若诸菩萨能舍众相，回向无上正等菩提，欲为有情作大饶益，乃名能得无上善利。所以者何？饮食等物，皆有众相，诸有相法，皆有数量，有数量法，有分限故，缘彼不能证无分限一切智智。若诸菩萨方便善巧，缘十方界一切如来应正等觉及弟子众，具无量种希有功德而不取相，虽想无边上妙饮食、衣服、卧具、病缘、医药、房舍、资财、花香等物，奉施供养而不取相，虽能回向无上菩提，欲为有情作大饶益而不取相，由此证得一切智智，穷未来际饶益有情，当知名为得无上利，于一切利，最为第一。若诸菩萨能作如是方便善巧，修行布施乃得名为居顶菩萨，决定当得一切智智。 　　——唐三藏法师玄奘译《大般若波羅蜜多經》卷五百八十 　　