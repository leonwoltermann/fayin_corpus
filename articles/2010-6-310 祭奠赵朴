 法 音 2010年第6期 
 (总第310期) 第22页 
 
 祭奠赵朴老词二首
林　岫
（2010年清明前夕）
梅花引  庚寅清明祭朴老
雨声切，素花迭。藏烟榆火清明节。又逢春，不胜春。尘封瓦砚，唯余泪是真。 世间三垢天难问，法化甘霖期可润。语长参，味长谙。年年酹酒，瓣香无尽龛。 
　　注：1、清陈沆（1785－1825）字太初，号秋舫，湖北蕲水（今浠水）人，其《苍虬阁诗》有“万幻唯余泪是真，轻弹能湿大千尘”句，朴老生前激赏之。2、《无量寿经》有“消除三垢冥，明济众厄难”。
念奴娇  清明酹祭京华书坛十老
鹅黄泛柳，又轻寒乍暖，清明时节。酹酒雨窗怀十老，忍听杜鹃声切。手泽遗芬，余音在耳，抚卷伤离别。流波飘逝，冰心长此澄澈。 忆昔环竹延风，三希堂畔，坛渥殷勤说。问字研经同击磬，扢雅几多沥血？拭目今朝，京华桃李，意气谐时越。相携砥砺，墨光当灿新页。 
　　注：京华书坛十老，即赵朴初、启功、萧劳、康殷、尹瘦石、郑诵先、郭风惠、王遐举、柳倩、刘炳森等。
