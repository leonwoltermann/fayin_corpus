佛言祖语法音2006年第12期(总第268期)第0页　　复次，施有二种：有净、有不净。不净施者，直施无所为，或有为求财故施，或愧人故施，或为嫌责故施，或畏惧故施，或欲取他意故施，或畏死故施，或狂人令喜故施，或自以富贵故应施，或诤胜故施，或妒瞋故施，或憍慢自高故施，或为名誉故施，或为咒愿故施，或解除衰求吉故施，或为聚众故施，或轻贱不敬施；如是等种种名为不净施。净施者，与上相违，名为净施。复次，为道故施，清净心生，无诸结使，不求今世后世报，恭敬怜愍故，是为净施。净施是趣涅槃道之资粮，是故言为道故施。若未得涅槃时施，是人天报乐之因。净施者如华璎珞，初成未坏，香洁鲜明；为涅槃净施，得果报香亦复如是。如佛说：世有二人为难得：一者出家中非时解脱比丘，二者在家白衣能清净布施。是净施相乃至无量世，世世不失，譬如券要，终无失时。是布施果因缘和合时便有，譬如树得时节会，便有华叶果实；若时节未至，有因而无果。是布施法，若以求道能与人道。何以故？结使灭名涅槃；当布施时，诸烦恼薄故，能助涅槃。于所施物中不惜故，除悭；敬念受者故，除嫉妒；直心布施故，除谄曲；一心布施故，除掉；深思惟施故，除悔；观受者功德故，除不恭敬；自摄心故，除不惭；知人好功德故，除不愧；不著财物故，除爱；慈愍受者故，除瞋；恭敬受者故，除憍慢；知行善法故，除无明；信有果报故，除邪见；知决定有报故，除疑。如是等种种不善诸烦恼，布施时悉皆薄，种种善法悉皆得。布施时六根清净，善欲心生；善欲心生故，内心清净；观果报功德故，信心生；身心柔软故，喜乐生；喜乐生故，得一心；得一心故，实智慧生，如是等诸善法悉皆得。复次，布施时心生相似八正道：信布施果故，得正见；正见中思惟不乱故，得正思惟；清净说故，得正语；净身行故，得正业；不求报故，得正命；勤心施故，得正方便；念施不废故，得正念；心住不散故，得正定，如是等相似三十七品善法心中生。　　——龙树菩萨造、鸠摩罗什译《大智度论·释初品中檀相义第十九》　　　　